---
layout: page
title: "Waarom"
description: "...is dit een goed idee?"
header-img: "img/about-bg.jpg"
---

# Achtergrond
Ooit zijn we begonnen vanuit een interesse in game-based learning. Via het ontwikkelen van een Nederlandse versie van de [Khanacademy](http://www.khanacademy.org), het bouwen van diverse e-learning omgevingen en het werken aan learning analytics projecten voor o.a. de Universiteit van Amsterdam, zijn we steeds dieper verzeild geraakt in het ingewikkelde ecosysteem van het (Nederlandse) onderwijs.

De vraagstukken die ons bezig houden hebben te maken met hoe onderwijs gepersonaliseerd kan worden, hoe onderwijs verbeterd kan worden, relevanter en uitdagender, inspirerender en effectiever. Deelvragen die daaruit voortvloeiden waren:

* Wat is er nodig op scholen om niet voornamelijk bezig te zijn met het volgen van de methode?
* Hoe kan er op scholen effectief gebruik worden gemaakt van de enorme hoeveelheid kennis en informatie die er via het web beschikbaar is?
* Hoe kunnen we er voor zorgen dat docenten de beschikking hebben over de beste onderwijstoepassingen die er beschikbaar zijn?
* Als uit onderzoek blijkt dat iets goed werkt, hoe kunnen we zorgen dat die kennis niet alleen beschikbaar komt, maar ook toegepast wordt?

We hebben in de afgelopen jaren vele bevlogen, enthousiaste en kundige mensen in en om het onderwijs ontmoet. Het is voor ons volkomen helder dat die mensen allemaal nodig zijn, om het onderwijs structureel te veranderen. Het probleem dat we tegenkwamen, was dat de markt in het onderwijs verdeeld is: de grote uitgeverijen hebben een machtspositie, doordat ze goed ingevoerd zijn in het onderwijs. Scholen maken al jaren gebruik van de methodes die zij leveren en voor nieuwkomers is het lastig daar tussen te komen. Een aantal partijen is dat gelukt, zoals bijvoorbeeld Snappet en Oefenweb (Rekentuin en Taalzee) in het primair onderwijs. Beide zijn voorbeelden van een aanpak waarbij een "digital first" aanpak is gehanteerd. Dus niet het vertalen van de methode in losse oefeningetjes, maar bedenken hoe je (in dit geval reken)onderwijs opzet als je de voortgang van elke leerling individueel bij kan houden en in kan spelen op de voortgang of fouten die hij of zij maakt.

